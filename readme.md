# پروژه امید

ما در پروژه امید خواهان فراهم آوردن اینترنت آزاد برای همه ایران هستیم. اینجا محفلی است برای به اشتراک گذاری تکنولوژی‌های که برای عبور از فیلترینگ حاکمیت ایران موثر هستند. 

# دیواره آتش فیلترینگ
سامانه فیلترینگی که در ایران استفاده می‌شود، در واقع یک سیستم چینی است موسوم به Great Firewall of China یا GFW. این سامانه در سال ۱۹۹۸ کلید ‌می‌خورد و ساخت فاز اولیه تا سال ۲۰۰۶ به طول می‌انجامد. به لطف سرمایه‌گذاری عظیم حزب کمونیست چین، سامانه GFW هر سال به روش‌های پیچیده‌تری برای فیلترینگ هوشمند تجهیز می‌شود. داستان الهام‌بخش و البته کمترشنیده برای ما ایرانی‌ها این هست که متخصصان امنیت در تمام این سال‌ها در حال نبردی پیدا و پنهان با حزب کمونیست چین بوده‌اند تا با ابداع روش‌های نوین دور زدن GFW بتوانند دروازه‌های جهان آزاد را به روی مردم چین باز نگه دارند. دانستن این نکات برای شهروند ایرانی از آن جهت حائز اهمیت هست که ما می‌توانیم از تمام این گنجینه‌ای که توسط متخصصان چینی و غربی برای فریب GFW فراهم شده استفاده کنیم تا دسترسی به اینترنت آزاد را برای مردم ایران فراهم کنیم.

شاید گفتن این نکته خالی از لطف نباشد که فیلترشکن‌هایی که در سال‌های گذشته در ایران رواج داشتند، مثل Freegate، Lantern، Ultrasurf و Psiphon همگی برنامه‌هایی بودند که توسط متخصصان برای عبور از دیواره آتش چینی طراحی شده بودند و برای همین هم در دور زدن سامانه فیلترینگ جمهوری اسلامی موثر عمل می‌کردند. خیلی از این نرم‌افزار‌ها به طور پیشفرض از الفبای چینی استفاده می‌کردند، چون اساسا برای مخاطب چینی پیاده‌سازی شده بودند.

نحوه کارکرد GFW به طور دقیق مشخص نیست. مقاله‌های آکادمیک متعددی سعی کرده‌اند تا با سعی و خطا بتوانند از روی بروز رفتار بیرونی GFW به جزییات درونی سیستم دست پیدا بکنند و حدس‌‌هایی بزنند. روش‌های مختلفی از خلال این آزمایش‌ها متولد شده اما در این بازی موش و گربه، همواره GFW هم تلاش کرده تا با پیچیده‌تر کردن مکانیزم‌های فیلترینگ روش‌های دور زدن را یکی بعد از دیگری ابطال کند. برای همین، روشی که سال‌ها پیش موثر بوده، دیگر کارا نیست. روشی هم که امروز موثر هست، احتمالا فردا بسته خواهد شد. چیزی که به ما امید می‌دهد این هست که با همه دشواری‌ها در این تعقیب و گریز، بهترین و فداکارترین متخصصان هر بار راهی پیدا خواهند کرد تا یک قدم جلوتر از سرکوب‌گران آزادی قرار بگیرند و مجراهای اطلاعاتی هیچ‌گاه به طور کامل بسته نخواهد بود.

## مکانیزم فیلترینگ در GFW

مهم‌ترین ابزارهای فیلترینگ در سامانه GFW به شرح زیر هستند.

* حمله DNS Spoofing
* بستن IP
* ‌بررسی حضور کلیدواژه‌های حساس
* تکنیک Deep Packet Inspection


# مکانیزم‌های دور زدن GFW
در این قسمت روش‌هایی را که برای عبور از دیواره آتش GFW وجود دارد به طور خلاصه مرور می ‌کنیم. 

## پروتکل Shadowsocks
این پروژه در سال ۲۰۱۲ شروع به کار کرد و یکی از اولین پروتکل‌هایی بود که در چین برای بالا پریدن از دیوار GFW طراحی شد. علی‌رغم موفقیت بالا، برنامه‌نویس ناشناس این پروژه با شناسه clowwindy به دلایل نامعلومی مجبور شد که این پروژه را متوقف کند. امروز استفاده از Shadaowsocks ها به هیچ عنوان توصیه نمی‌شود، چون GFW به حدی توانمند شده که ترافیک این پروکسی دیگر از چشم‌هایش پنهان نیست. این امر می‌تواند خطر امنیتی برای مصرف‌کننده به همراه داشته باشد. نسل دوم این پروژه به نام ShadowsocksR تعدادی از مشکلات امنیتی نسل اول را برطرف کرده ولی حتی با این حال استفاده از آن توصیه نمی‌شود.


## پلتفرم V2Ray
در سال ۲۰۱۵ این [پروژه‌](https://github.com/v2fly/v2ray-core) نو توسط گروه ناشناس Project V معرفی می‌شود تا جایگزینی برای Shadowsocks باشد. برخلاف Shadowsocks، این پروژه صرفا یک پروتکل برای دور زدن GFW نیست بلکه یک پلتفرم است. پلتفرم بودن به این معنا است که این پروژه محدود به یک پروتکل مشخص نیست بلکه این امکان را فراهم می‌آورد که پروتکل‌های مختلف به صورت plug and play به سیستم اضافه بشوند. در واقع، این پروژه با این ذهنیت متولد شد که دیر یا زود GFW در شکار هر پروتکلی موفق خواهد شد، پس ما باید پلتفرمی طراحی کنیم که در این بازی تعقیب و گریز این امکان را فراهم کند تا متخصصین به آسانی بتوانند پروتکل‌هایی را که طراحی می‌کنند به  پلتفرم V2Ray اضافه کنند تا به سرعت در اختیار همگان قرار بگیرد.

### پروتکل VMESS
این پروتکل در سال ۲۰۱۵ توسط گروه Project V طراحی شد تا به عنوان جایگزین Shadowsocks در پلتفرم V2Ray مورد استفاده قرار بگیرد. پیش از هر توضیحی باید بدانیم که این پروتکل هم دیگر امن در نظر گرفته نمی‌شود و ترافیک آن توسط GFW قابل شناسایی است. به هر روی، ویژگی‌های جالب این پروتکل به شرح زیر می‌باشد.

۱. رمزنگاری یا Encryption: پروتکل VMESS داده را به صورت پیش‌فرض رمزنگاری نمی‌کند. این بدین معنی است که کاربر موظف هست تا هنگام ساخت یک کانکشن VMESS حتما نوع رمزنگاری را نیز مشخص نماید. مثلا می‌توان از TLS استفاده کرد تا ترافیک قابل شناسایی نباشد. در غیر این صورت، استفاده کنندگان ممکن هست مورد شنود قرار بگیرند.

۲. در این پروتکل، کاربران نیازی به استفاده از پسورد ندارند تا بتوانند به server‌ متصل شوند. در VMESS به هر کاربر یک شناسه کاربری داده می‌شود که همان و فقط همان برای اتصال به server کافی است.

۳. پروتکل VMESS به زمان سیستم کاربر حساس هست. در واقع، اگر اختلاف زمانی ساعت کاربر و سرور بیشتر از ۹۰ ثانیه باشد، پروتکل تمام درخواست‌های کاربر را قطع خواهد کرد. 

۴. پروتکل VMESS برای نقل و انتقال داده از لایه TCP استفاده می‌کند. ترافیکی که به UDP نیاز داشته باشد با تکنیک UDP over TCP منتقل خواهد شد. 

## پلتفرم X2Ray





